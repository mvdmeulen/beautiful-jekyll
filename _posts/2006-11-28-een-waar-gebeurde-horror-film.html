---
layout: post
title: Een waar gebeurde horror film
date: 2006-11-28 10:00:13.000000000 +01:00
type: post
parent_id: '0'
published: true
password: ''
status: publish
categories:
- humble thoughts
tags:
- exorcism
- film
- horror
meta: {}
author:
  login: stmaarten
  email: m.vdmeulen@gmail.com
  display_name: stmaarten
  first_name: ''
  last_name: ''
---
<p>Een horror film die op waarheid gebaseerd is, kan dat? Ja, dat kan. De film <em>The Exorcism of Emily Rose </em>is gebaseerd op een wetenschappelijke studie naar de dood van Anneliese Michel. Anneliese was een Duits meisje uit een klein dorpje in Beieren dat na een groot aantal exorcisme sessies stierf. Er werd een strafproces gestart tegen de ouders van het meisje en de priesters die de sessies geleid hadden. Zij werden veroordeeld vanwege dood door nalatigheid. Het proces veroorzaakte veel maatschappelijke opschudding: hoe kon het dat in het moderne Duitsland zulke Middeleeuwse praktijken nog plaatsvonden? <!--more--><br />
Korte tijd na het einde van het strafproces kreeg de antropoloog Felicitas Goodman lucht van het proces. Zij was gespecialiseerd in het onderwerp trance en religie, en deed o.a. onderzoek naar glossolalie (tongentaal) en exorcisme. De casus van Anneliese Michel was een buitenkans voor deze antropoloog. Door het strafproces waren alle betrokken personen uitgebreid ondervraagd. Daarbij hadden de priesters alle exorcisme sessies op band opgenomen. Goodman dook in de casus en schreef er een boek over, dat nu geldt als een klassieke studie over exorcisme.</p>
<p>De film volgt het boek trouw. Goodman traceert in het boek hoe twee verschillende behandelmethoden van de problemen van Anneliese tegenover elkaar staan en op elkaar inwerken: de medische en religieuze verklaring. Anneliese loopt eerst een aantal dokters af die haar problemen wijten aan epilepsie en vergelijkbare storingen. Ze krijgt hiervoor zware medicijnen die Anneliese trouw slikt. Tegelijkertijd raakt ze er zelf van overtuigd dat haar problemen demonisch van aard zijn. Na lang aandringen, weet zij een priester ervan te overtuigen om een duiveluitdrijving bij haar te houden. Pas na maandenlang regelmatige sessies te houden, krijgt Anneliese van de heilige Maria te horen dat in Juli 1976 haar lijden over zal zijn. De profetie komt uit, maar anders dan de omstanders gedacht hadden: op 1 juli 1976 overlijdt Anneliese.</p>
<p>Goodman geeft zelf een materiële verklaring voor haar dood. Goodman beschouwt exorcisme als een algemene menselijke mogelijkheid om via een altered state of consciousness bepaalde problemen op te lossen. De medicijnen die AM krijgt interfereren met de chemische processen die het exorcisme veroorzaakt, waardoor de oplossing niet komt. AM sterft volgens Goodman aan de combinatie van uitputting en medicijngebruik.</p>
<p>Het boek geeft veel aandacht aan de vraag: wat is de echte werkelijkheid? Goodman geeft haar eigen materiële verklaring, maar heeft sympathie voor de religieuze visie van de priesters, en van Anneliese en haar familie. Zij heeft weinig goede woorden over voor de dokters en medische experts die Anneliese zonder toezicht zware medicijnen gaven, terwijl ze niet precies wisten wat er met haar aan de hand was.</p>
<p>De film speelt -- net als zovele andere horrorfilms -- met hetzelfde thema: welke werkelijkheid is nu echt? Deze vraag wordt spannend en geloofwaardig uitgewerkt. Het maakt deze horrorfilm onverwacht filosofisch en zelfs wetenschappelijk verantwoord.</p>
<p>Nog een aantal losse opmerkingen over de film:</p>
<ul>
<li>In de film wordt een antropoloog als getuige opgevoerd. Bij het echte proces is nooit een antropoloog betrokken geweest. Deze getuige is duidelijk gemodelleerd naar Felicitas Goodman.</li>
<li>Goodman is kortgeleden overleden, maar heeft nog wel meegewerkt aan deze film als consultant.</li>
<li>Op internet is nog een kort fragment te vinden van een exorcisme sessie. Je hoort de onwerkelijke klanken die Anneliese uitstoot.</li>
<li>In de film wordt gezegd dat het doel van Emily Rose haar lijden is dat mensen weer in het bestaan van God en de duivel gaan geloven. Anneliese zag zelf haar lijden een stuk rooms katholieker: zij moest lijden om boete te doen opdat veel mensen eerder naar de hemel konden.</li>
<li>In sommige filmhuizen draait nog een film over Anneliese Michel: <em>Requiem</em>. Deze film is ook in 2006 uitgekomen, maar heeft een veel meer psychologische insteek.</li>
</ul>
