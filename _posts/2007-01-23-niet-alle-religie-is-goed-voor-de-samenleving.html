---
layout: post
title: Niet alle religie is goed voor de samenleving
date: 2007-01-23 11:46:03.000000000 +01:00
type: post
parent_id: '0'
published: true
password: ''
status: publish
categories: []
tags:
- civil society
- religion
- theology
meta:
  _oembed_055aa768bef360439627fcf81aac8ef0: "{{unknown}}"
  _oembed_6e814e7ab66129dd0aaa74bdcc29e954: "{{unknown}}"
  _oembed_e617af45aac48a5910cc78216f856e19: "{{unknown}}"
  _oembed_e9f04d41a58b97d36d4c7f2ca2453556: "{{unknown}}"
  _oembed_8ac753cba1e91e76332e70283b633807: "{{unknown}}"
  _oembed_4a0c1250d1393eecfdf9f4641a39ceb3: "{{unknown}}"
  _oembed_49d4aae7486da9bc97838034c463313c: "{{unknown}}"
  _oembed_ebd2a0b8461f5e54634750597c33b64e: "{{unknown}}"
author:
  login: stmaarten
  email: m.vdmeulen@gmail.com
  display_name: stmaarten
  first_name: ''
  last_name: ''
---
<p><strong>Lezing PKN (Vrijzinnige Vereniging) Beverwijk, 17 januari 2007</strong><br />
<em>Marten van der Meulen</em></p>
<p>Is religie goed voor de samenleving? Dit is de vraag die ik voor deze lezing meekreeg. Ik mag vanuit mijn eigen expertise op deze vraag in gaan, aldus dhr. Kurtzahn. Dat zal ik zeker doen, want ik denk dat de vraag anders onbeantwoordbaar is. Want als we er eens dieper over na gaan denken: wat is religie eigenlijk?</p>
<p>Ook het woord "goed" brengt ons in de problemen. Wat is eigenlijk goed? Jezus zei: "niemand is goed dan God alleen" â€“ en zelfs dat wordt door sommige mensen betwijfeld. Feit is dat iedereen zo zijn eigen opvattingen heeft over wat goed is. En dat maakt het beantwoorden van de vraag "is religie goed voor de samenleving" ingewikkeld. <!--more--></p>
<p>Toch is het een belangrijke vraag om nu te behandelen. Want in wetenschap en samenleving keert deze vraag â€“ in verschillende varianten â€“ telkens terug. Door de zorgen over islamitisch fundamentalisme en andere vormen van religie die weer op de voorgrond treden, vragen velen zich weer af of religie wel zo gezond is en wat men ermee moet.</p>
<p>Ook is het een interessante vraag omdat het de wedervraag oproept: waarom willen mensen uit Beverwijk dit weten? Ik denk dat achter deze schijnbare neutrale vraag een hele wereld van onuitgesproken ideeÃ«n zit die van belang is eens naar boven te halen. Vooral ben ik benieuwd naar uw antwoord op de vraag: wanneer denkt u dat religie goed is voor de samenleving?</p>
<p>Wat ik voor deze avond wil doen is allereerst de vraag <em>deconstrueren</em>: wat bedoelen wij als we de begrippen "religie" en "goed" gebruiken? Ik zal een aangepaste vraag voorstellen. Vervolgens vertel ik iets over mijn onderzoekingen. Ik houd me bezig met de vraag hoe kerken bijdragen aan de beschaafde samenleving. Ten laatste ga ik in op wat ik denk dat kerken kunnen doen om de goede samenleving dichterbij te brengen. Ik hoop op een spannende discussie na afloop van mijn verhaal.</p>
<h2>Deconstructie<br />
</h2>
<p>Religie is een wereldwijd fenomeen dat overal anders is. Sommigen vragen zich af of het Ã¼berhaupt wel zinvol is om het begrip religie te gebruiken gezien de grote diversiteit. Is het zinvol bijvoorbeeld om een lezingreeks op woensdagavond van de PKN Beverwijk onder dezelfde noemer te brengen als ik noem maar wat, een HindoeÃ¯stisch Puja ritueel waarin de goden eten aangeboden wordt? Of te vergelijken met een voetballer die een kruisje slaat vlak voordat hij aan een belangrijke wedstrijd begint? Na de aanslagen op 11 september 2001 haastten de islamitische leiders zich om te zeggen: "Dit is niet islam". En in zekere zin hadden ze gelijk: wat de aanslagplegers deden stond lijnrecht tegenover de normen van barmhartigheid en respect die vele islamitische gelovigen zo waardevol vinden. Kunnen we de aanslagplegers en de vredelievende moslims in Nederland eigenlijk wel onder dezelfde noemer van Islam scharen?</p>
<p>Ik haal deze voorbeelden aan om te onderstrepen dat als we het over religie hebben heel precies moeten zijn. Over welke religieuze groep hebben we het precies? En onder welke omstandigheden heeft deze groep op wie welke effecten? Deze onderstreping is belangrijk omdat vaak wordt gedacht dat religie een eenduidig verschijnsel is. Dat het zinvol is om verschillende mensen, ideeÃ«n, posities onder Ã©Ã©n noemer van religie kunt scharen. In het huidige publieke debat wordt bijvoorbeeld regelmatig gesproken over "de Islam". Geert Wilders van de Partij voor de Vrijheid vertelt regelmatig dat <em>de</em> Islam gewelddadig <em>is. </em>Let op de woorden "de" en "is". In de wetenschap zouden we de positie van Wilders <em>essentialistisch </em>noemen. Mensen als Wilders accepteren wel dat er verschillende varianten van de Islam zijn, maar zij denken dat de Islam een essentie heeft, dat de islam bijvoorbeeld in zijn kern gewelddadig is. Dus ook de vredelievende Nederlandse moslims zijn, althans volgens Wilders, niet te vertrouwen; niet omdat ze dat in hun gedrag laten merken, maar omdat ze een geloof aanhangen dat gewelddadig is.</p>
<p>De meeste wetenschappers zijn echter huiverig voor <em>essentialisme. </em>Het ontneemt je de mogelijkheid om vragen te stellen als: onder welke omstandigheden wordt religie gewelddadig? Meestal volgt uit een essentialistische visie op religie ook beleid dat niet heel toegepast of fijngevoelig is. Wilders bestrijdt de hele Islam. Het is in zijn visie niet mogelijk om sommige extremistische uitwassen aan te pakken en andere vredelievende stromingen te stimuleren. Overigens wordt in het huidige debat ook op andere manieren op essentialistische wijze over religie gesproken. Let bijvoorbeeld eens op de discussie over religie in het publieke domein.</p>
<p>Hoewel ik de goede Beverwijkers niet graat met Geert Wilders vergelijk, heeft de vraag "is religie goed voor de samenleving" ook iets essentialistisch. Alsof we in zijn algemeenheid kunnen vaststellen dat religie altijd goed is. Alsof we een soort rekensom kunnen maken waarin we alle religieuze praktijken tegen elkaar afwegen en na veel plussen en minnen kunnen zeggen: ja, religie is goed, of nee, religie is niet goed.</p>
<p>Daarom stel ik voor om onze vraag voor vanavond verder te focussen. Mijn expertise ligt vooral op het gebied van christelijke kerken in Nederland. Ik stel me de vraag: onder welke omstandigheden zijn de christelijke kerken in Nederland goed voor de Nederlandse samenleving?</p>
<p>Eigenlijk heb ik mijn deconstructie van de vraag is religie goed voor de samenleving nog maar voor de helft afgemaakt. Want ik heb het nog niet gehad over wat is goed. Daar kom ik zo op terug.</p>
<h2>De bijdrage van kerken aan de beschaafde samenleving<br />
</h2>
<p>In mijn onderzoek houd ik me bezig met het begrip <em>civil society</em>. Vaak wordt het begrip ook vertaald met "maatschappelijk middenveld", maar dat dekt de lading niet helemaal. Het woord <em>civil</em> heeft in het Nederlands twee betekenissen: (1) beschaafd en (2) burgerlijk. Deze tweeledige vertaling drukt aardig uit waar het in civil society om gaat. Civil society duidt enerzijds op een sfeer in onze samenleving van allerlei organisaties van <em>burgers</em> die bij elkaar komen voor door henzelf gestelde doelen. Je kunt bijvoorbeeld denken aan een kaartclub die bij elkaar komt om te kaarten, sportverenigingen, vakbonden. Ook kerken zijn civil society-organisaties. Deze organisaties zijn geen onderdeel van de overheid, maar ontstijgen ook het privÃ© domein. Anderzijds gaat men er in de theorie van uit dat deze sfeer van organisaties van burgers een <em>beschavend</em><br />
<em>effect</em> heeft op de samenleving. Zonder deze sfeer van maatschappelijke organisaties is, denkt men, een echte democratie niet mogelijk. In de civil society leert men, is de gedachte, de vaardigheden die burgers nodig hebben om in een democratie te kunnen functioneren. Bijvoorbeeld, ergens in een kerk in Beverwijk worden wel eens op woensdagavond lezingen gehouden. De mensen die de lezingen horen komen in aanraking met allerlei ideeÃ«n, waardoor zij meer begrijpen van de wereld, en dus makkelijker met andere mensen kunnen communiceren, wat heel belangrijk is voor een gezonde democratie.</p>
<p>Vanuit de civil society theorie is het nodige onderzoek gedaan naar de vraag of kerken en andere religieuze groepen goed zijn voor de samenleving. Het beeld dat oprijst uit deze onderzoeken is voor christelijke kerken heel positief. Zo blijkt uit onderzoek van het Sociaal Cultureel Planbureau door Joep de Hart dat er een sterke relatie bestaat tussen regelmatige kerkgang en betrokkenheid bij vrijwilligerswerk.</p>
<p>"Geen enkel ander godsdienstig aspect heeft ook maar bij benadering zo'n sterk effect op de bereidheid om als vrijwilliger aan de slag te gaan. Kerkgang is tevens de dominante godsdienstige factor met betrekking tot het lidmaatschap van een vereniging. De stimulerende invloed van kerkelijke deelname verdwijnt niet wanneer wordt gelet op leeftijds-, opleidings- en sekseverschillen." (de Hart 1999)</p>
<p>Ook uit het onderzoek van RenÃ© Bekkers, socioloog verbonden aan de Universiteit Utrecht, blijkt dat mensen die regelmatig naar de kerk gaan substantieel meer tijd stoppen in vrijwilligerswerk. Ook geven zij veel meer giften aan goede doelen dan mensen die niet naar de kerk gaan. Kerkelijken geven 2 tot 8 keer zoveel geld aan goede doelen. Natuurlijk geven zij veel aan kerkelijke goede doelen, zoals bijvoorbeeld Kerken in Actie, maar kerkelijke mensen geven ook meer geld aan niet kerkelijke doelen dan niet kerkelijken <strong>(zie de handout)</strong>. Een citaat van Bekkers (Bekkers 2003):</p>
<p>"Kerkelijken blijken veel vrijgeviger te zijn en actiever in het onbetaald werk voor maatschappelijke organisaties dan onkerkelijken. In het algemeen geldt: hoe hechter, kleiner en geloviger de religieuze groep, hoe vrijgeviger en vaker actief in het vrijwilligerswerk."</p>
<p>Ook uit mijn eigen onderzoek (o.a. Van der Meulen 2006) blijkt een positieve relatie tussen kerk en het beschaafder, meer <em>civil</em>, worden van de samenleving. Ik heb promotie onderzoek gedaan in de nieuwbouwwijk Leidsche Rijn, vlak naast Utrecht. Ik heb een aantal jaren twee kerkelijke nieuwbouwprojecten gevolgd en me afgevraagd welke bijdrage ze leveren aan de civil society. Ik ben op dit moment bezig met een onderzoek naar migrantenkerken in Nederland. Ik probeer erachter te komen wat kerken waar veel migranten komen doen voor hun omgeving en voor hun leden. Uit beide onderzoeken blijkt dat kerken <em>springplanken</em> voor maatschappelijke betrokkenheid zijn. En wel om twee redenen. Allereerst zijn kerken organisaties met <em>kapitaal</em>: ze hebben geld, mensen, gebouwen die ze kunnen inzetten voor allerlei zaken. Voor de eigen kerkdiensten, maar ook voor het organiseren van lezingen, het opvangen van mensen in nood, het koken van soep etc. De tweede reden is dat kerken ook het als hun missie zien om betrokken te zijn op de samenleving. Kerkmensen worden elke week als ze naar de kerk gaan eraan herinnerd dat ze goed moeten zijn voor hun naaste, dat ze hun tijd en energie moeten inzetten voor de ander. Kerken hebben een <em>prosociale waardenoriÃ«ntatie</em>, zoals RenÃ© Bekkers het noemt. Deze combinatie van een waardenoriÃ«ntatie en de beschikbaarheid van kapitaal maakt kerken zo effectief in het goed zijn voor de samenleving.</p>
<p>Maar ho eens even: wat is eigenlijk goed? Gek genoeg wordt in veel wetenschappelijk onderzoek de vraag "wat is goed?" eigenlijk niet behandeld. Vaak wordt er gemakshalve van uit gegaan dat meer betrokkenheid bij vrijwilligerswerk en het geven van geld aan goede doelen "goed" is. En de meeste mensen hier, waaronder ik, zullen dat met hen eens zijn. Maar er zijn ook veel effecten van kerkelijkheid waar de meningen over verdeeld zijn.</p>
<p>Een subproject van mijn huidige onderzoek houdt zich bezig met hoe kerken betrokken zijn bij de hulp aan illegale migranten. Dit is op dit moment een omstreden onderwerp. Veel burgers en politici vinden dat illegale immigratie een kwaad is dat aangepakt moet worden. Anderen vinden dat illegalen ook op een menselijke wijze behandeld moeten worden, en willen een minder strikt immigratiebeleid. Als sommige kerken zich inzetten voor hulp aan illegale immigranten is dat dan goed? Brengt dat een betere samenleving dichterbij? Sommigen zullen ja zeggen, anderen nee.</p>
<p>Of kerken goed zijn voor de samenleving is dus niet zomaar te beantwoorden. Er zijn een aantal omstandigheden, elementen die het effect van kerken op het samenleven van mensen in het bijzonder beÃ¯nvloeden, dat zijn de waardenoriÃ«ntatie en de beschikbaarheid van kapitaal die ik al noemde. Het werkelijke probleem echter is het begrip "goed". Dit is omstreden: niet iedereen vindt hetzelfde goed. Dat klinkt als een open deur, maar het is voor de vraag voor vanavond heel belangrijk. De vraag of religie goed is voor de samenleving brengt ons noodzakelijk bij de vraag: wat vind <em>ik</em> goed voor de samenleving? Onze visie op religie wordt in grote mate bepaald door onze visie op wat wij goed vinden. En het is belangrijk om dat hier, maar ook in publieke discussies en wetenschappelijke onderzoeken naar boven te halen.</p>
<p>Laten we dat gaan doen. Ik zal eerst mijn eigen visie verantwoorden. In de discussie kunt u uw mening geven.</p>
<h2>Duurzaamheid, participatie en maatschappelijke betrokkenheid<br />
</h2>
<p>Gek genoeg kom ik een beetje in verlegenheid als ik mijn eigen visie op wat goed is moet geven. Ik heb een theologische opleiding gevolgd â€“ dus ik zou het niet zo moeilijk moeten vinden om hierover iets te zeggen. Ik heb echter de afgelopen vijf jaar me vooral bezig gehouden met de sociologische kant van het onderzoek naar civil society. En ik ben er pas recent achter dat een empirisch onderzoek naar de bijdrage van kerken aan de beschaafde samenleving haast noodzakelijk leidt tot de vraag wat ik zelf een beschaafde samenleving vindt. Als socioloog kun je die vraag naar de eigen normativiteit meestal vrij gemakkelijk omzeilen. Dat is ook niet onterecht. Als empirisch wetenschapper heb je de taak om eigen meningen in ieder geval tijdelijk tussen haken te zetten. Je hebt de opdracht om zo goed mogelijk te begrijpen wat degenen die je onderzoekt zelf als hun bijdrage aan de samenleving zien. Toch ben ik de praktijk van theologische of filosofische evaluatie gaan herwaarderen. Bewuste reflectie op wat een beschaafde samenleving is, scherpt ook het empirische, sociologische onderzoek. Maar ik ben nog niet uitgedacht over dit onderwerp. Ik noem een paar elementen die naar mijn mening van belang zijn om te beoordelen of kerken bijdragen aan de goede samenleving zoals ik dat voor me zie.</p>
<h3>Publieke participatie<br />
</h3>
<p>Allereerst publieke participatie. Ik wil vasthouden dat elke definitie van het goede omstreden is. Daarom lijkt het me een goede zaak dat kerken niet alleen bijdragen aan een samenleving die zij of wij goedvinden, maar ook participeren in het proces om tot besluitvorming wat het goede is te komen. Participatie in het publieke debat over zaken van algemeen belang is op zich al een zeer lovenswaardige vorm van bijdrage aan de goede samenleving.</p>
<p>Wat dat betreft doen kerken het overigens goed. De ethicus Paul Weithman heeft geconcludeerd op basis van empirisch onderzoek dat kerken burgerschap bevorderen (Weithman 2002): doordat mensen in kerken actief zijn ontwikkelen ze sneller een eigen mening op maatschappelijke onderwerpen. Mensen leren burgerschapsvaardigheden, zoals het omgaan met verschillende meningen en het organiseren van activiteiten. Kerken bieden ook consistente morele perspectieven die ze houvast kunnen geven in het participeren in een publiek debat.</p>
<h3>Maatschappelijke betrokkenheid<br />
</h3>
<p>Deelnemen in besluitvorming over wat een samenleving goed maakt is echter maar de helft van het verhaal. Kerken moeten natuurlijk ook bezig zijn met het verwerkelijken van de goede samenleving. Laat ik dat onder de noemer "maatschappelijke betrokkenheid" brengen. Kerken zouden, vind ik, betrokken moeten zijn bij het zorgen voor mensen die het moeilijk hebben</p>
<p>Ook hier geldt dat kerken het op dit vlak lang niet slecht doen. Ik heb zonet al wat cijfers laten zien die dit illustreren. Toch denk ik dat de kerken het ook beter kunnen doen. Niet alle kerken spelen even goed op de veranderende samenleving, waarin de overheid terugtreedt en veel kerken nog steeds kampen met teruglopend ledental en vergrijzing. Het voert te ver om hier te diep op in te gaan, maar ik heb in mijn dissertatie een aantal voorbeelden van kerkvormen genoemd die beter aansluiten bij het huidige tijdsgewricht. Een voorbeeld daarvan is een initiatief als Stichting Present, opgericht door Rudolf Setz. Deze organisatie bemiddeld op professionele wijze tussen kerkelijke groepen die wel iets willen doen en mensen die hulp nodig hebben.</p>
<h3>Zingeving<br />
</h3>
<p>Zoals ik al zei, kerken bieden mensen een moreel perspectief waarin ze hun eigen positie mee kunnen bepalen. Welke goede samenleving men ook ambieert, het hebben van een perspectief is sowieso een bijdrage van formaat. Mensen die een eigen positie hebben kunnen ook gemakkelijker participeren in de samenleving, omdat ze zekerder voelen en beter weten wat ze willen. Dit zingevend aspect wordt vaak in beleid en publieke discussies gezien als een religieus onderdeel van een kerk, als een privÃ© zaak en daarom niet van betekenis voor het algemeen belang. In de wijze waarop moskees worden beoordeeld is dat bijvoorbeeld te merken. Moskees die 'teveel naar binnen gericht' zijn en zich vooral met religieuze zaken bezig houden, zouden niet gericht zijn op integratie en participatie. Daar ben ik het niet helemaal mee eens. Juist op basis van een religieus leven willen en durven veel mensen maatschappelijk actief te zijn.</p>
<p>Er zijn ook andere kwesties die belangrijk zijn voor de goede samenleving. Ik denk bijvoorbeeld aan "duurzaam leven". Ik zou graag zien dat kerken meer stimuleren dat mensen zich richten op het duurzaam onderhouden van ons leefmilieu, door zuinig te zijn, energie te besparen, te kiezen voor oplossingen die de aarde niet schaden etc. Een ander onderwerp â€“ maar dat is meer een studie onderwerp â€“ is de invloed van religie op lichamelijke en geestelijke gezondheid. Ik denk dat er bepaalde vormen van geloof die meer dan andere vormen goed zijn voor de gezondheid. Ik heb op dit onderwerp nog geen duidelijke positie, maar ik denk dat dit een belangrijk onderwerp is om de vraag te kunnen beantwoorden of religie goed is voor de mens of niet.</p>
<p>Ik ben benieuwd wat uw antwoord op de vraag is: welke samenleving zou u goed noemen en hoe kan een religieuze groep daar volgens u het beste aan bijdragen?</p>
<h2>Bibliografie<br />
</h2>
<p>Bekkers, RenÃ©. 2003. Special: De bijdragen der kerckelijken. In <em>Geven in Nederland 2003: Giften, legaten, sponsoring en vrijwilligerswerk</em>. Bohn Stafleu - Van Loghum.</p>
<p>de Hart, Joep. 1999. Godsdienst, maatschappelijke participatie en sociaal kapitaal. In <em>Vrijwilligerswerk vergeleken. Nederland in internationaal en historisch perspectief</em>. Sociaal Cultureel Planbureau.</p>
<p>Meulen, Marten van der. 2006. <em>Vroom in de Vinex. Kerk en civil society in Leidsche Rijn</em>. Maastricht: Shaker Publishing.</p>
<p>Weithman, Paul J. 2002. <em>Religion and the obligations of citizenship</em>. Cambridge: Cambridge University Press.</p>
<h2>Handout voor lezing Marten van der Meulen PKN Beverwijk, 17 januari 2007<br />
</h2>
<h3>Betrokkenheid bij vrijwilligerswerk, gemeten naar kerkelijkheid<br />
</h3>
<p><img src="{{ site.baseurl }}/assets/012307_1046_Nietallerel1.png" /></p>
<p>uit: Bekkers, RenÃ©. 2003. Special: De bijdragen der kerckelijken. In <em>Geven in Nederland 2003: Giften, legaten, sponsoring en vrijwilligerswerk</em>. Bohn Stafleu - Van Loghum.</p>
<h3>Geefgedrag, gemeten naar kerkelijke achtergrond<br />
</h3>
<p><img src="{{ site.baseurl }}/assets/012307_1046_Nietallerel2.png" /></p>
<p>dr. M. van der Meulen,</p>
<p>Postdoc Godsdienstsociologie</p>
<p>Vrije Universiteit</p>
<p>Faculteit der Godgeleerdheid</p>
<p><a href="mailto:m.van_der_meulen@th.vu.nl">m.van_der_meulen@th.vu.nl</a></p>
<p>http://religionresearch.org/marten</p>
<p>Mijn dissertatie <em>Vroom in de Vinex </em>is te verkrijgen door â‚¬10,- over te maken op giro 1204873 t.n.v. M. van der Meulen, o.v.v. "bestelling proefschrift" + naam en adres</p>
